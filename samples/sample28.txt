Kütahya'da apartman dairesinde yangın paniği

Kütahya'da bir apartman dairesinde çıkan yangında, dumanda mahsur kalan anne ve 2'si bebek 3 çocuğunu ekipler kurtardı.

Okmeydanı Mahallesi'nde 1. Yeşilyurt Sokak'ta bir apartmanın 2. katındaki dairede yangın çıktığı 112 Acil Çağrı Merkezine ihbar edilmesi üzerine olay yerine itfaiye, sağlık ve polis ekipleri yönlendirildi.

Adrese ulaşan itfaiye ekipleri, binaya yayılan dumanların arasında mahsur kalan anne ve 2'si bebek 3 çocuğunu tahliye etti. 

Kütahya Belediyesi itfaiye ekiplerinin müdahale ettiği yangın, kısa süren çalışmanın ardından söndürüldü.

Elektrikten çıktığı tahmin edilen yangının çıkış sebebi araştırılıyor.