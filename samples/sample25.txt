Kütahya'da örümcek, trafik kazasına neden oldu

Kütahya'da direksiyon başında yüzüne örümcek gelen kadın sürücü, panikleyerek otomobiliyle kaza yaptı.

B.K'nın kullandığı 43 HB 787 plakalı otomobil Fatih Mahallesi Fevzi Çakmak Caddesi'ndeki İbrikli Kavşağı'nda yüzüne gelen örümceği fark etmesi üzerine paniğe kapılarak direksiyon hakimiyetini kaybetti.

Kadın sürücünün kullandığı otomobil, kaldırım taşına çarptıktan sonra devrildi.

Kazanın 112 Acil Çağrı Merkezi'ne bildirilmesi üzerine olay yerine sağlık ve polis ekipleri sevk edildi. 

Çevredeki vatandaşlar tarafından çıkarılan ve sağlık ekiplerinin kontrol ettiği kadın sürücünün, kazayı yara almadan atlattığı belirlendi. 

Caddede bulunan kavşağa yaklaştığı sırada B.K'nin yüzüne örümcek geldiği ve bu nedenle paniklemesiyle kazanın yaşandığı öğrenildi.