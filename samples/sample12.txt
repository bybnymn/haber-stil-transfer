Azerbaycanlı iki kelebek hastası, Kütahya'da ameliyat oldu 

Doğuştan kelebek hastası Azerbaycanlı 11 yaşındaki Fatma ile 28 yaşındaki Orhan, Kütahya Şehir Hastanesi'ndeki başarılı ameliyatlar ile kendi hayatlarında ilkleri yaşadı. 

Kütahya Şehir Hastanesi, başarılı ameliyatlar ile adından söz ettiriyor. Hastane şehirdışından hastaları ağırlarken, yurt dışından gelen hastalara da şifa olmaya devam ediyor. 

Bu çerçevede halk arasında kelebek hastalığı olarak bilinen ve ağır cilt hastalığı olan epidermolizis bülloza hastalığı ile mücadele eden 11 yaşındaki Fatma Elifugüliyeva ve 28 yaşındaki Orhan Eyvazov'un başarılı geçen ameliyatların ardından hayatları kolaylaştı. 

Azerbaycan'ın başkenti Bakü'den gelen Fatma ve Orhan, KSBÜ Tıp Fakültesi Çocuk Cerrahisi Ana Bilim Dalı Başkanı Prof. Dr. İbrahim Uygun ve ekibi tarafından ameliyat edildi. 

Gerçekleştirilen ameliyat ve ameliyat sonrası ile ilgili bilgiler veren Prof. Dr. Uygun, 11 yaşındaki Fatma'nın yemek borusunun genişletildiğini, 28 yaşındaki Orhan'ın ise ellerini açma ameliyatı yaptıklarını söyledi. 

Birçok kelebek hastasının doğumundan itibaren sadece su, süt, meyve suyu gibi sıvı gıdalar alabildiğini aktaran Uygun, bu nedenle yetersiz beslenme sorunu yaşadığını ve vücutlarının zayıf düştüğünü dile getirdi. 

Ekip olarak kelebek hastalarının tedavisinde çok büyük tecrübe ve çalışmaları olduğunu belirten Uygun, Türkiye'nin farklı illerinden kelebek hastalarının geldiğini ifade etti. Hastaların daralan yemek borularını genişlettiklerini anlatan Uygun, "Kapanan ellerinin yeniden açılması için ameliyatlarını gerçekleştiriyoruz. Azerbaycan'dan gelen 11 yaşındaki Fatma'nın yemek borusunu genişlettik ve hayatında ilk kez et yemeye başladı" şeklinde konuştu. 

Azerbaycan Yaşama Destek Vakfı Başkanı İlgül Hüseyinguliyeva vakıf olarak nadir görülen hastalıkların tedavisi için çalıştıklarını kaydetti. Basında çıkan haberlerden Prof. Dr. İbrahim Uygun'u bulduklarını aktaran Hüseyinguliyeva, "Hocamızın kelebek hastalarını tedavi ettiğini öğrendik. Bundan dolayı çocuklarımızın tedavisi için Kütahya'ya geldik" dedi.