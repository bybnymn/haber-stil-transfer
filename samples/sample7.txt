Kütahya'da ekipler, öğrenci ve öğretmenlerle buluştu 

Kütahya'da lise öğrenci ve öğretmenleriyle bir araya gelen polis ekipleri, terörle mücadele ve radikalizm konularını anlattı. 

Kütahya'da "Gençlik ve Güvenlik" projesi çerçevesinde polis ekipleri, liselerde eğitimlerini sürdürüyor. Bu çerçevede İl Emniyet Müdürlüğü Terörle Mücadele Bilgilendirme ve Önleme Faaliyetleri Bürosu ekipleri, kentte eğitim veren iki lisede öğrenci ve öğretmenlerle buluştu. 

Ekipler, TOBB OSB Mesleki ve Teknik Anadolu Lisesi ile Aysel Selahattin Erkasap Sosyal Bilimler Lisesi'ni ziyaret etti. Gençlere terörizm ve radikalizmi anlatan ekipler, terör örgütlerinin eleman kazanma yöntemlerine karşı dikkatli olunması uyarısında bulundu. 

Lise ve üniversitede arkadaş ortamının önemli olduğunu vurgulayan ekipler, bu çağlardaki yanlış arkadaşlıkların çok büyük zararlara yol açtığını dile getirdi. Terörle mücadelede devlet-vatandaş işbirliğinin gücünün her zaman en etkili güç olduğunu bildiren ekipler, devlet kurumlarına güvenin her zaman ön planda olması gerektiğini kaydetti. 

Günümüzde sosyal medyada bilgi kirliliğinin yoğunluğuna dikkat çeken ekipler, bu bilgilerin her zaman teyit edilmesi gerektiğini ifade etti. İl Emniyet Müdürlüğü, proje çerçevesinde gençlerle buluşma ve eğitimlerin devam edeceğini bildirdi.