Kütahya'da öğrencilerin tasarımı robotlar yarıştı 

KÜTAHYA'DA 211 TAKIM ŞAMPİYONLUK İÇİN YARIŞTI 

Kütahya'da geleceğin robot tasarımcıları yarıştı. Farklı illerden gelen 211 takım 5 kategoride şampiyonluk hünerlerini sergiledi. 

Kütahya İl Milli Eğitim Müdürlüğü Kendin Yap Atölyesi ev sahipliğinde "Ulusal Robot Yarışması" gerçekleştirildi. Dumlupınar Spor Salonu'nda düzenlenen yarışmalara farklı illerden onlarca ilkokul, ortaokul ve liseden robot tasarım takımları katıldı. 

Büyük heyecana sahne olan yarışmalarda başvurusu kabul edilen 211 takım ve 452 kişi yarıştı. Çizgi izleyen, labirent ustası, mini sumo, ortaokul robofutbol ve lise robofutbol robot kategorilerinde öğrenciler kendi tasarladığı robotlarla birincilik için yeteneklerini sergiledi. 

Programın açılışında konuşan Kütahya Vali Yardımcısı Faruk Bekarlar, yarışmaların Kütahya'da düzenlenmesinin önemine dikkat çekti. Öğrencilerin burada yaptığı çalışmaları sergileyeceğini aktaran Bekarlar, bu öğrencilerin geleceği şekillendirecek yarının umutları olduğunu söyledi. 

Tüm yarışan öğrencilere başarılar dileyen Bekarlar, "Tüm katılımcıların geliştirdikleri çalışmaları devam ettirmelerini de umut ettiğini belirtmek istiyorum" dedi. 

Kentte öğrencilerin teknolojiyle buluşmasını görmenin gururunu yaşadıklarını bildiren Kütahya İl Milli Eğitim Müdürü Mustafa Yılmaz, "Bu şuurla hareket ederek Türkiye Yüzyılı'nı sizler inşa edeceksiniz. Birçok gencimiz vaktini boş geçirirken sizler teknolojiyle, tasarımla ilgileniyorsunuz. Bu memleketin yarınları için bir şeyler yapmaya çalışıyorsunuz" ifadelerini kullandı.