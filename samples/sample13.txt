KÜSAD 40. kuruluş yıldönümünü kutladı 

Kütahya Kültür ve Sanat Derneği (KÜSAD) 40. kuruluş yıldönümünü düzenlediği programla kutladı. 

Kütahya'da kültür ve sanat alanında hizmet veren KÜSAD, kuruluşunun 40. yılını kutladı. Dernek binasında gerçekleştirilen programa il protokolünün yanı sıra, sanatçılar, sanatseverler ve davetliler katıldı. 

Programda konuşan KÜSAD Başkanı Bayram Yıldız, dernek ile ilgili bilgiler verdi, yürütülen faaliyetleri anlattı. Derneğin 24 Ekim 1985'te hizmet vermeye başladığını aktaran Yıldız, Kütahya Kültür ve Turizmini Geliştirme Derneği olarak kültür dünyasına adım atıldığını söyledi. 

2004 yılında dönemin belediye başkanı desteği ile belediye ait alanda çalışmalar yaptıklarını bildiren Yıldız, günümüzde ulusal ve uluslararası arenada sergiler açtıklarını dile getirdi. 

Dernek olarak Avrupa Birliği bünyesinde de faaliyetler yaptığını anlatan Yıldız, "Bu çerçevede 'Zarifliğin Resitali' projesi kapsamında 10 sanatçı üyemizi İtalya'nın Palermo kentine gönderdik. Burada Kütahya çini desenlerini kumaşa basarak yeni bir baskı tekniği geliştirdiler. Dönüşte bu konuda kurslar açtık ve üyelerimizin eserlerinden oluşan bir sergi İtalya'da sergilendi" diye konuştu.