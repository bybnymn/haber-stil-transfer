Kütahya'da hızını alamayan otomobil, iki kişiye çarptı 

BABASINDAN KAÇIRDIĞI ARABAYLA İKİ KİŞİYE ÇARPTI 

Kütahya'da ehliyetsiz direksiyon başına geçen genç sürücünün kullandığı otomobil, hızını alamayınca kaldırımda yürüyen iki kişiye çarptı. 

Kaza, Bahçelievler Mahallesi Çeçen Sokak'ta meydana geldi. T.Y. (18) idaresindeki 35 AL 9380 plakalı otomobil, cadde üzerindeki kasisten aşırı hızla geçince sürücüsünün direksiyon hakimiyetini kaybetmesiyle, kaldırımda yürüyen iki kişiye çarptı. 

Kazada, kaldırımda yürüyen B.K. ve E.K. yaralandı. Çevredekilerin kazayı 112 Acil Çağrı Merkezi'ne bildirmesi üzerine olay yerine sağlık ve polis ekipleri sevk edildi. 

Yaralılar B.K. ve E.K. sağlık ekiplerinin ilk müdahalesinin ardından Kütahya Şehir Hastanesi'ne kaldırıldı. Yaralıların sağlık durumlarının iyi olduğu öğrenildi. 

Kazanın ardından otomobil sürücüsü T.Y'nin yapılan kontrollerinde ehliyetsiz olduğu tespit edildi. Sürücünün ayrıca otomobili ailesinden habersiz aldığı öğrenildi. 

Kaza nedeniyle bir süre tek şeritten ilerleyen trafik, otomobilin kaldırılmasıyla normale döndü.