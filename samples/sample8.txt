Kütahyaspor'da hedef galibiyet serisini sürdürmek 

Kütahyaspor, ligde son üç haftada alınan galibiyetlerle moral depolayan Kütahyaspor, deplasmanda Nazilli Spor karşısında seriyi devam ettirmek istiyor. 

TFF 3. Lig 4. Grup'ta mücadele eden Kütahyaspor, ligin 8. haftasında deplasmanda Nazilli Spor ile karşı karşıya gelecek. Maç için hazırlıklarını sürdüren Kütahyaspor'da tek hedef üst üste dördüncü galibiyetini almak. 

Kütahyaspor Kulübü Başkanı Osman Altınkaya, şampiyonluk yolunda emin adımlarla hedeflerine ilerlediklerini söyledi. Ligin favori takımlarından olduklarını belirten Altınkaya, sezon sonunda hak ettikleri bir üst ligde yer alacaklarına inandıklarını dile getirdi. 

Grupta son üç maçtan galibiyetle ayrıldıklarını vurgulayan Altınkaya, "Bu galibiyetler bize hem moral oluyor hem de kazanma alışkanlığı kazanmamızı sağlıyor. İnşallah bu seriyi götürebildiğimiz yere kadar götürmek istiyoruz" dedi. 

Takım içinde bir kolej havası oluştuğunu bildiren Altınkaya, bu sayede her maça kazanma hedefiyle çıkmaya devam ettiklerini ifade etti. Grupta maç maç ilerlediklerini belirten Altınkaya, "Her maç zor her maç önemli. Bu anlayışla sahaya çıkıyoruz, hazırlıklarımızı yapıyoruz. Artık liglerde kolay maç, favori takım yok. Çünkü herkesin bir hedefi, hayali var. Bu yüzden her maç bizim için çok önemli" diye konuştu. 

Taraftarlara da çağrıda bulunan Altınkaya, "Taraftarımız bizim en büyük gücümüz. Bu yıl başlayan bölge grupları uygulaması ile uzak deplasman kalmadı. Bu nedenle taraftarımızı deplasman maçlarına da davet ediyoruz. İç sahada evimizde her zaman yanımızda olduklarını destekleriyle hissettiriyorlar" ifadelerini kullandı.