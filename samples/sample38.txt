Kütahyalı lise öğrencisi yaptığı dronuyla Kazakistan'da şampiyon oldu

Kütahyalı 15 yaşındaki lise öğrencisi, ülkeye sokulmasının yasak olması nedeniyle kendi tasarladığı dronu Kazakistan'daki yarışmaya götüremeyince sıfırdan dron yaparak şampiyon oldu.

Nafi Güral Fen Lisesi 10. sınıf öğrencisi Doruk Cengiz, Kazakistan'ın Aktav kentinde 3-10 Ekim'de düzenlenen, Özbekistan, Kırgızistan, Macaristan, Türkiye ve Azerbaycan'ın katıldığı"Türk Dünyası Mesleki Beceriler Şampiyonası'nın (TurkicSkills 2025) İnsansız Hava Aracı dalında katılmak için başvurdu.

Kazakistan'ın yasaları gereği kendi yaptığı FPV dronu götüremeyen Cengiz, yarışmada kendisine verilen malzemelerden saniyede hızı 200 kilometreye ulaşan dronu sıfırdan yaparak yarışmaya katıldı.

Çok sayıda gencin katıldığı ve 21 kriter üzerinden yapılan değerlendirmeler sonucunda Cengiz, birinci olarak altın madalya aldı.

Cengiz, Ekspres Haber'e yaptığı açıklamada, birinci olduğu uluslararası yarışmada Türkiye'yi temsil ederek altın madalya kazandığı için mutlu olduğunu söyledi.

Kendi yaptığı dronu götüremediği için yarışmada sıfırdan dron yapmak zorunda kaldığını anlatan Cengiz, şöyle devam etti:

"Kazakistan yasalarına göre kendi tasarladığım dronu yarışmaya götüremedim. Bu yüzden yarışmada sıfırdan dron yapmamız söylendi. Verilen malzemelerle ben de sıfırdan dron yaptım. Yarışmada bize çeşitli görevler verildi. Dronun yapımından uçmasına kadar belirlenen 21 kriterde birinci oldum. Dronu sıfırdan yaparken deneyim ve tecrübelerimden yararlandım. Lehimlemeden yazılımına kadar hepsini kendim yaptım."

Cengiz, yarışmada verilen malzemelerle dron yapamayan yarışmacıların tamamının elendiğini kaydetti.

PFV DRONUN HIZI SANİYEDE 200 KİLOMETRE HIZA ULAŞIYOR

Yaptığı dronun çok hızlı olduğunu belirten Cengiz, "Tasarladığım dron saniyede 200 kilometre hıza kadar ulaşabiliyor. Diğer dronlara göre sınırsız hareket kabiliyetine sahip. Dronu 3 boyutlu gözlükle kullanıyorum. Kendi kamerası da bulunan dronu bir kuş gibi kontrol edebiliyorum." diye konuştu.

Okul Müdürü Murat Fazıl Akkoç da okulun öğrencisi Cengiz'in yarışmada altın madalya kazanarak ülkesine ve Kütahya'ya büyük bir gurur yaşattığını ifade etti.