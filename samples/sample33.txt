Kütahya'da ayılar ahududu bahçesine talan etti

Kütahya'nın Domaniç ilçesinde, bahçeye giren 2 bozayı ahududulara zarar verdi.

İlçeye 10 kilometre uzaklıktaki Safa Köyü'nde Esra Yavuz'un devlet desteğiyle 2 dönümlük alanda oluşturduğu ahududu bahçesine 2 bozayı girdi.

Ürünlere ve bitkinin köklerine zarar veren ayılar, Yavuz'u görünce kaçtı.

Yavuz, gazetecilere yaptığı açıklamada, 3 yıl önce kurduğu bahçesinden bu yıl ilk kez meyve almaya başladığını söyledi.

Ayıların bahçesine sık sık geldiğini belirten Yavuz, "O gün tarlaya geldiğimde ayının girdiği belliydi ama içinde olabileceği hiç aklıma gelmedi. Tam ilerlerken bir anda iki ayı önümden fırladı. Ne yapacağımı bilemedim" diye konuştu.

Yavuz, tarlasını yabani hayvanlardan korumak için elektrikli çit de çektiğini ancak bunların yeterli olmadığını artık sesli uyarı cihazı kuracağını anlattı.

Ayıların çok fazla ahududu yediği için saldırmadığını düşündüğünü ifade eden Yavuz, "Sanırım fazla yemekten kafası dönmüştü. O yüzden saldırmadı, belki de benden korktu ama her zaman bu kadar şanslı olamayabilirim" ifadelerini kullandı.

Olayın ardından bahçesinde zarar oluşan Yavuz, hem emeğini korumak hem de yaban hayatıyla uyum içinde üretimi sürdürebilmek için çözüm arayışına devam ediyor.