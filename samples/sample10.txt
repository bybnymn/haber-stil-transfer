Kütahya Antika Pazarı, 33. kez kapılarını açacak 

KÜTAHYA ANTİKA PAZARI 33. KEZ MİSAFİRLERİNİ AĞIRLAYACAK

Ege Bölgesi'nin en büyük antika pazarı Kütahya Antika Pazarı, 33. kez misafirlerini ağırlamaya hazırlanıyor. 

Açıldığı günden bu yana ilginin her geçen ay arttığı Kütahya Antika Pazarı, 26 Ekim Pazar günü, kapılarını açacak. Gaybiefendi Mahallesi'ndeki semt pazarında kurulacak pazarda binlerce antika ve değerli eser vatandaşların beğenisine sunulacak. 

Kütahya'da antikasever bir kitle oluşturduklarını belirten Kütahya Antikacılar Derneği Başkanı Adem Akgün, yarın açılacak pazara herkesi davet etti. Şehiriçi ve şehirdışından yüzlerce kişinin pazarda buluştuğunu vurgulayan Akgün, "İnsanlar artık her ayın son pazarında Antika Pazarı olduğunu biliyor ve planlarını buna göre yapıyor" dedi. 

Kütahya Antika Pazarı'nın ülke genelinde bilinirliğinin üst seviyede olduğunu aktaran Akgün, Ege Bölgesi'nin en büyük antika pazarı ünvanın sahibi olduklarını söyledi. 

Şehiriçinden antikacı esnafı ve vatandaşın yoğun ilgi gösterdiğini bildiren Akgün, aynı şekilde şehirdışından insanların gelmeye devam ettiğini ifade etti. Farklı illerden sürekli gelen antikacı esnafının bulunduğunu belirten Akgün, "Özellikle Adana'dan her ay gelen esnafımız var. Bu esnaflarımız yaklaşık 30 aydır yaz, kış demeden bizi yalnız bırakmadı. Ayrıca İstanbul, Balıkesir, Bursa, Eskişehir gibi yakın illerden çok sayıda esnaf var" diye konuştu. 

Yüzlerce hatta binlerce antika eserin görücüye çıktığını anlatan Akgün, her pazarda ürünlerin değişiklik gösterdiğini dile getirdi. Akgün, insanları, 26 Ekim Pazar günü açılacak pazarı bir kez bile olsa görmeye davet etti.