Kütahya'da motosiklet tutkunlarından "Cumhuriyet" korteji 

ONLARCA MOTOSİKLET TUTKUNU "CUMHURİYET" KORTEJİNDE 

Kütahya'da motosiklet tutkunları 29 Ekim Cumhuriyet kortejinde bir araya geldi. Onlarca motosikletli Türk bayraklarıyla şehir turu attı. 

Kütahya'da 29 Ekim Cumhuriyet Bayramı kutlamalarında motosiklet grupları, şehir turunda buluştu. "Cumhuriyet" kortejinde Türk Chopper, Kütahya Motosiklet Kulübü ve Riders 43 Motosiklet Grubu üyeleri Türk bayraklarıyla süslediği motosikletleriyle şehir turu attı. 

Kütahya Belediyesi işbirliği ile gerçekleştirilen etkinlik belediye hizmet binası önünden başladı. Atatürk Bulvarı'ndan Fatih Sultan Mehmet Bulvarı'na devam eden kortej Yunus Emre Caddesi'nden geri dönerek belediye binası önünde sona erdi. 

29 Ekim Cumhuriyet Bayramı'nın Kütahya'da bir dizi etkinliklerle coşku içinde kutlandığını belirten Belediye Başkanı Eyüp Kahveci, bu çerçevede motosiklet gruplarıyla "Cumhuriyet" korteji düzenlediklerini söyledi. 

Kortejin geçtiğimiz yıl başlatıldığını bildiren Kahveci, "Bu korteji bu yıl düzenlemenin mutluluğunu yaşıyoruz. Cumhuriyete sahip çıkmak, o farkındalığı oluşturmak ve o duruşu göstermek hepimiz için çok kıymetli. İnşallah bu kortejle kutlamaları daha etkin hale getirmiş olacağız" ifadelerini kullandı. 

Kütahya Motosiklet Kulübü Başkanı İsa Duman, etkinliğe 50 motosikletle katıldıklarını ve kortejde yer almaktan gurur duyduklarını dile getirdi. Konuşmaların ardından motosikletliler Türk bayrakları ile süsledikleri motorlarıyla kentin farklı bölgelerinde tur attı.