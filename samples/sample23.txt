Kütahya'da para nakil aracı otomobille çarpıştı

Kütahya'nın Şaphane ilçesinde, zırhlı para nakil aracı ile otomobilin çarpışması sonucu meydana gelen trafik kazasında 1 kişi öldü, 3 kişi yaralandı.

Yaşar Bilgiç (70) yönetimindeki 43 LD 608 plakalı otomobil, Simav-Gediz kara yolu İnceğiz köyü kavşağında, Kudret Vural (43) idaresindeki Ziraat Bankası'na ait 06 DUC 774 plakalı para nakil aracı ile çarpıştı.

Kazanın 112 Acil Çağrı Merkezi'ne bildirilmesi üzerine olay yerine sağlık ve jandarma ekipleri yönlendirildi.

Kazada yaralanan araç sürücüleri Vural ve Bilgiç ile otomobildeki Mutlu Çetin (39) ve Ramazan Çetin (78) sağlık ekiplerince Gediz Devlet Hastanesine kaldırıldı.

Yaralılardan 78 yaşındaki Ramazan Çetin, doktorların müdahalesine rağmen kurtarılamadı. Diğer yaralıların sağlık durumlarının iyi olduğu öğrenildi.