Kütahya'da 10 masaj salonu fuhuştan kapatıldı

Kütahya'da polis ekiplerince fuhuş yapıldığı tespit edilen 10 masaj salonu, komisyon kararıyla 90 gün süreyle kapatıldı.

İl Emniyet Müdürlüğü Asayiş Şubesi Müdürlüğü Ahlak Büro Amirliği ekipleri, fuhşa zorlanan kadınların kurtarılması, bu suçu işleyenlerin tespit edilip yakalanarak adli makamlara teslim edilmesi amacıyla 3 ay boyunca çalışma yürüttü.

Yapılan çalışmalar sonucunda fuhuş yapıldığı belirlenen 10 masaj salonu Zührevi Hastalıklar ve Fuhuşla Mücadele Komisyonu kararıyla 90 gün süreyle mühürlenerek kapatıldı.

Ayrıca bu masaj salonlarına fuhuş amaçlı gittiği tespit edilen 232 kişiye 24 bin lira olmak üzere toplamda yaklaşık 5 milyon 600 bin lira idari para cezası uygulandı.

Geçen yılda polis ekiplerinin düzenlediği operasyonlarda 4 masaj salonu kapatılmış, fuhuş yapan ve fuhşa aracılık yaptıkları iddia edilen çok sayıda şüpheli gözaltına alınmıştı.