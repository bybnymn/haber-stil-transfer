Kütahya'da köylülere güvenlik traktör kullanımı anlatıldı 

Kütahya'da köylerde çiftçi ve üreticilere yönelik eğitimlerde, güvenli traktör kullanımı anlatıldı, sorular yanıtlandı. 

İl Emniyet Müdürlüğü Trafik Tescil ve Denetleme ekipleri, toplumun her kesimine eğitimlerini sürdürüyor. Bu çerçevede Kıdemli Başpolis Ahmet Kahraman, Andız köyünde vatandaşlarla bir araya geldi. 

Akşam saatlerinde gerçekleştirilen eğitimde güvenli traktör kullanımı ile ilgili detaylı bilgiler verildi. Köy içinde ve köy dışında traktör kullanımında uyulması gereken kuralları anlatan Kahraman, traktör kazalarından kesitler aktardı. 

Olası traktör kazalarında sonuçların geri dönülmez olduğunu belirten Kahraman, "Traktör kullanırken daha fazla dikkatli olunması gerekiyor. Çünkü, olası kazalarda maalesef ölüm oranları daha fazla oluyor" dedi. 

Özellikle köy içinde ve tarla işlerinde traktör kullanırken kazaların dikkatsizlik ve fazla rahatlıktan olduğunu anlatan Kahraman, "Bazen köy içinde olunduğu için traktör sürerken olduğumuzdan daha az kontrollü oluyoruz. Maalesef bu durumda kazaların olma riskini artırıyor. Köy dışında ise traktör kullanırken yollarda genellikle emniyet şeridine yakın kısım tercih ediliyor. Bu duruma da dikkat etmek gerekiyor" diye konuştu. 

İl Emniyet Müdürlüğü, güvenli trafik parolasıyla toplumun her kesimine yönelik eğitimlerin farklı zamanlarda devam edeceğini bildirdi.