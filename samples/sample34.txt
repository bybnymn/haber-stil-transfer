Kütahya'da otomobil kamyona çarptı, ölü ve yaralı var

Kütahya'da otomobilin kamyona çarpması sonucu bir kişi öldü, bir kişi yaralandı.

Alınan bilgiye göre, Bezmi Barış Çakmak yönetimindeki 06 ENK 936 plakalı otomobil, Kütahya - Tavşanlı kara yolunun 29. kilometresinde, tali yoldan ana yola çıkan İbrahim A'nın kullandığı 43 UC 658 plakalı kamyona çarptı.

Çevredekilerin kazayı 112 Acil Çağrı Merkezi'ne bildirilmesi üzerine olay yerine sağlık, itfaiye, jandarma ve polis ekipleri sevk edildi.

Ekipler, otomobil sürücüsü Çakmak'ın olay yerinde yaşamını yitirdiğini belirledi.

Aynı araçtaki yaralanan Fırat Bor (40) ise sağlık ekibince Kütahya Şehir Hastanesine kaldırıldı.

Hayatını kaybeden sürücünün cenazesi, olay yeri incelemesinin ardından Tavşanlı Doç. Dr. Mustafa Kalemli Devlet Hastanesi morguna götürüldü.