1905 Kütahya Galatasaraylılar Derneği binası açıldı 

GALATASARAY ESKİ BAŞKANI POLAT KÜTAHYA'DA 

1905 Kütahya Galatasaraylılar Derneği hizmet binası düzenlenen törenle açıldı. Açılışa Galatasaray eski Başkanı Adnan Polat katıldı. 

Servi Mahallesi'ndeki dernek binasının açılışında dernek üyeleri ve Galatasaray taraftarları yoğun ilgi gösterdi. Zafer Havalimanı'nda dernek üyeleri tarafından karşılanan Polat, daha sonra konvoy halinde dernek binasına geldi. 

Burada Dernek Başkanı Uğur Kırdar ve yönetim kurulu üyeleri ile bir araya gelen Polat, vatandaşların fotoğraf çektirme isteğini de geri çevirmedi. Dernek binasının açılışını gerçekleştiren Polat, daha sonra binada incelemelerde bulunarak, bilgi aldı. 

Basına kapalı olarak devam eden ziyarette Polat, 1905 Kütahya Galatasaraylılar Derneği yöneticileri ile kısa bir toplantı yaptı. Dernek faaliyetleri hakkında bilgiler veren Başkan Uğur Kırdar, hedefler, projeleri anlattı. 

Polat, Kütahya programı kapsamında Yoncalı'da bir otelde düzenlenen baloya katıldı.