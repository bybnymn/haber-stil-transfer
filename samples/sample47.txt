Prof. Dr. Şener Üşümezsoy'dan Kütahya için büyük deprem uyarısı

Prof. Dr. Şener Üşümezsoy, Kütahya'nın Simav ilçesindeki fay hattının büyük risk taşıdığını ifade ederek, "Geriye sadece Simav kaldı." ifadesini kullandı.

Son dönemde yaptığı isabetli tahminlerle dikkat çeken Jeoloji Mühendisi Prof. Dr. Şener Üşümezsoy, Balıkesir'in Sındırgı ilçesinde ağustos ayında meydana gelen 6.1 büyüklüğündeki depremin ardından dikkat çeken açıklamalar yaptı.

CNN Türk'e konuşan Üşümezsoy, Sındırgı çevresinde büyük bir deprem beklenmediğini, ancak Simav hattının halen risk altında olduğu uyarısında bulundu.

"SINDIRGI'NIN GÜNEYİNDE BÜYÜK DEPREM BEKLENMEMELİ"

Üşümezsoy, Sındırgı'daki depremin ardından bölgedeki fay hareketlerini değerlendirdi. 15 kilometrelik bir kırılmanın gerçekleştiğini ifade eden uzman, "Sındırgı'nın 7-8 kilometre güneydoğusundaki fay hattına doğru bir hareket var. Bu, bölgenin dağlık kısmında yaşanıyor. Yaklaşık 100 kilometrelik bir yüzey yırtılması söz konusu. Ancak bu, büyük bir deprem ihtimalini göstermiyor." diye konuştu.

Üşümezsoy, vatandaşların paniğe kapılmaması gerektiğini de vurgulayarak, "6.1'lik ana depremin ardından oluşan 4.2 büyüklüğündeki sarsıntı bir artçı depremdir. En fazla 4.9 büyüklüğünde sarsıntılar yaşanabilir. Geceyi dışarıda geçirmelerine gerek yok, bu fay hattı kırılmasını tamamladı" diye konuştu.

"GERİYE SADECE SİMAV KALDI"

Bölgedeki diğer fay hatlarına da dikkat çeken Üşümezsoy, "Sındırgı ve çevresindeki iki ana fay hattı kırıldı, dolayısıyla uzun süre burada deprem beklemiyoruz. Ancak geriye sadece Simav kaldı, Simav'daki fay henüz kırılmadı" dedi.

Dağlık kesimlerde kerpiç yapıların risk oluşturduğuna işaret eden Üşümezsoy, "Bu bölgelerde yıkımlar olabilir. Fayların birbirine stres aktarmasıyla Simav hattı daha da gerildi. Bu nedenle dikkatli olunmalı." uyarısında bulundu.