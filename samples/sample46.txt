Ormanda kuşburnu ararken kaybolan Hatice teyzeyi ekipler buldu

Kütahya'da kuşburnu toplamak için gittiği ormanda kaybolan 87 yaşındaki yaşlı kadın, 20 saat sonra bitkin halde bulundu.

İl merkezine bağlı Karaağaç köyünde ikamet eden ve kuşburnu toprak toplam üzere ormana giden 87 yaşındaki Hatice Coşkun'un evine dönmemesi üzerine yakınları ve köy sakinleri arama çalışması başlattı.

Durumun 112 Acil Çağrı Merkezi'ne de bildirilmesi üzerine aramaya jandarma ve gönüllü arama kurtarma ekipleri de dahil oldu.

Köy muhtarı Mehmet Erol, yaptığı açıklamada gece boyunca devam eden arama çalışmalarında bir sonuç alınamadığını bildirdi.

Köy sakinleri ve ekiplerle birlikte sabah erken saatlerde aramaya yeniden başladıklarını aktaran muhtar Erol, yaşlı kadının köyüne yaklaşık 10 kilometre uzaklıkta bulunan Sekiören köyü yakınlarındaki ormanlık alanda bitkin halde bulunduğunu söyledi.

GECEYİ ORMANDA GEÇİRDİ

Geceyi ormanlık alanda yağmur altında geçiren yaşlı kadın, sağlık ekipleri tarafından hastaneye kaldırıldı.

Erol, arama çalışmalarına katılan tüm herkese teşekkür etti.