Kütahya'da komşuların gürültü kavgasında 2 kişi hastanelik oldu

Kütahya'da aynı apartmanda ikamet eden iki komşu arasında çıkan "gürültü yapma" kavgasında, biri kask darbesi sonucu 2 kişi yaralandı.

İddiaya göre, Maltepe Mahallesi Şeker Sokak'taki bir apartmanda ikamet eden Ekrem A. (72), binanın önünde karşılaştığı üst katta oturan komşusunun oğlu Seymen E'yi (23) gürültü yapmamaları konusunda uyardı.

MOTOSİKLET KASKIYLA YÜZÜNE VURDU

İkili arasında çıkan tartışmanın kavgaya dönüşmesi üzerine motokuryelik yapan Seymen E, motosiklet kaskıyla Ekrem A'ya vurarak yüzünden yaralanmasına neden oldu. Arbede sırasında motosikletten düşen genç ise başından yaralandı.

POLİS TARAFLARI AYIRDI

Kavgayı görenlerin durumu 112 Acil Çağrı Merkezi'ne bildirmesi üzerine olay yerine sağlık ve polis ekipleri sevk edildi. Olay yerine gelen polis ekipleri, birbirinden şikayetçi olan kavga eden tarafları ayırdı.

GENCİN BIÇAK ÇEKTİĞİNİ İDDİA ETTİ

Yüzüne aldığı kask darbesi sonucu yaralanan Ekrem A, gencin tartışma esnasında kendisine bıçak çektiğini iddia etti.

Başından yaralanan Seymen E. ile yüzünden yaralanan Ekrem A. sağlık ekiplerince Kütahya Şehir Hastanesine kaldırıldı.