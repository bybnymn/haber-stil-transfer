Kütahya'da tapınak kazasında Bizans mezarları bulundu

Kütahya'nın Çavdarhisar ilçesindeki Aizanoi Antik Kenti'nde Zeus Tapınağı çevresinde yürütülen kazı çalışmalarında Bizans dönemine ait mezarlar bulundu.

Birleşmiş Milletler Eğitim, Bilim ve Kültür Örgütü (UNESCO) Dünya Mirası Geçici Listesi'ne 2012 yılında dahil edilen, dünyada en iyi korunmuş Zeus tapınaklarından birine ev sahipliği yapan Aizanoi Antik Kenti'ndeki kazı çalışması sürüyor.

Kütahya Dumlupınar Üniversitesi (DPÜ) tarafından yürütülen kazı çalışmalarına ayrıca Gürok Turizm ve Madencilik AŞ ile Halk Yatırım da destek veriyor.

Kazının başkanlığını yürüten DPÜ Fen Edebiyat Fakültesi Arkeoloji Bölümü Öğretim Üyesi Prof. Dr. Gökhan Coşkun, bu sezon haziran ayından itibaren Zeus Tapınağı etrafında kazı çalışması yürüttüklerini söyledi.

Milattan sonra 92 civarında İmparator Domitianus döneminde inşasına başlanan tapınağın milattan sonra 2. yüzyılın ilk yarısında Hadrianus döneminde tamamlandığını hatırlatan Coşkun, tapınağın Roma döneminden sonra Bizans döneminde kiliseye dönüştürüldüğünü, sonrasında da milattan sonra 13. yüzyılda bölgeye yerleşen Çavdar Tatarları'nın burayı bir tür kale olarak kullandığını kaydetti.

Tapınağın etrafındaki kazılarda Bizans dönemine ait mezarlarla karşılaştıklarını ifade eden Coşkun, "Tapınağın güneydoğu köşesinde çok sayıda mezar açığa çıkarmaya başladık. Bu mezarlar tapınağın kilise olarak kullanıldığı Bizans döneminde yapılmış. Şu ana kadar 19 mezar tespit edebildik ama kazıyı genişlettikçe sayısının artacağını öngörebiliyoruz" diye konuştu.

Coşkun, tapınağın avlusunun tamamen mermer döşemelerle kaplı olduğunu belirledikleri bilgisini vererek, bu mermer döşemelerin tapınak etrafındaki bazı alanlarda çok iyi korunarak bugüne kadar ulaşabildiğini tespit ettiklerini ve gün yüzüne çıkardıklarını dile getirdi.